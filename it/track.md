# **Come si può essere pedinate online**

## **Tracciando i tuoi comportamenti online**

Mentre navighi su internet, sofisticate tecnologie raccolgono dati su di te tramite il tuo provider di posta elettronica \(gmail, hotmail, alice, yahoo, libero, ecc.\), le applicazioni del tuo cellulare, i motori di ricerca \(Google, YahooSearch, Bing, Ask.com, ecc.\), i browsers \(Explorer, Safari, Chrome, Firefox, ecc.\) e i vari servizi di messaggistica dei social media \(Facebook Messenger, WhatsApp, Google Hangouts, ecc.\). Se finiscono nelle mani di chi vuole pedinarti online o controllarti in generale, queste informazioni possono mettere a grave rischio la tua privacy, la tua capacità di avere controllo sulla tua identità online e il tuo libero accesso alle informazioni.

Le informazioni che rischiano di essere raccolte potrebbero essere quelle che fornisci quando crei un account online o ti registri, come per esempio il tuo indirizzo di residenza, la tua email, i tuoi interessi personali, oltre a dettagli e informazioni che condividi senza accorgertene. Dati riguardanti il tuo smartphone – come per esempio il segnale della tua rete wi-fi, la posizione fornita dal GPS dei posti in cui sei stata, o i siti che hai visitato – sono tracce che lasci senza accorgertene. Anche le email e le fotografie possono essere usate per tracciarti se, per esempio, riportano informazioni su luogo, orario, mittente e destinatario.

**Piattaforme come Facebook, per il modo in cui sono strutturate, rendono vulnerabile la tua privacy, perché permettono di ricostruire informazioni su di te, e quindi pedinarti, seguendo la cronologia dei tuoi amici.**

Per stabilire quanto sicura sia la tua presenza online, tieni in considerazione anche quanto è sicura la presenza online dei tuoi figli e dei tuoi amici perché, essendo connessi con te, potrebbero mettere a repentaglio la tua stessa sicurezza. Se tu o la tua famiglia avete ricevuto minacce dirette tramite email, messaggi, chat o altri canali online, contatta la polizia al più presto e presenta questi messaggi e dati come prove dell’abuso che stai subendo.

Se leggendo ti sei accorta ora di aver divulgato senza saperlo informazioni sul tuo conto, non preoccuparti, puoi lo stesso agire a partire da adesso.

## **Consigli per ridurre la tua vulnerabilità online**

• Fai "log out" dai social media dopo ogni visita: chi cerca di tracciarti non riuscirà a trovare te né nessuno dei tuoi contatti quando non sei loggata \(di solito l’opzione Esci da cliccare è in alto a sinistra\)

• Installa un’estensione del browser che blocchi chi cerca di rintracciarti e migliori la tua privacy \(per come fare, vedi la sezione della guida **Proteggi il tuo browser**\)

• Rifletti bene prima di decidere di pubblicare qualcosa sui social media \(per come fare, vedi la sezione **Social media e dispositivi elettronici**\)

• Usa di preferenza chat anonime e cancella ogni volta la cronologia delle chat \(in WhatsApp, Skype, Google Talk, Messenger, ecc.\). Puoi trovare le istruzioni su come cancellare la cronologia di molte chat e social media [qui.](http://www.aranzulla.it/?s=come+cancellare+la+cronologia)

Ricordati che chi vuole rintracciarti potrebbe anche tenere d’occhio i dispositivi elettronici di chi è in contatto con te, inclusi i tuoi figli o chiunque viva nella stessa casa. La tua sicurezza, insomma, dipende anche dai tuoi amici e dai componenti della tua famiglia.

  


